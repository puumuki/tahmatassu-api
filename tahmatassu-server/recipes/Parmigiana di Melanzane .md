Parmigiana di Melanzane 

- 3 isoa tai 4 pientä munakoisoa (yhteensä noin 1,2 
- suolaa
- oliiviöljyä paistamiseen

**Tomaattikastike:**

- 800 g kokonaisia säilöttyjä tomaatteja
- 1 iso sipuli
- 4–6 valkosipulinkynttä
- 2 rkl oliiviöljyä
- 1 rkl sokeria
- 2 tl suolaa
- ½–1 tl rouhittua mustapippuria
- 1 tl basilikaa

**Lisäksi:**

- 4 mozzarellapalloa (à 125 g)
- 150 g parmesaania

Viipaloi munakoisot noin sentin vahvuisiksi siivuiksi. Levitä palat vaikkapa leivinpapereiden päälle ja ripottele paloille suolaa. Jätä itkettymään noin puoleksi tunniksi.

Valmista tomaattikastike: Laita kokonaisina säilötyt tomaatit lävikköön, jotta ylimääräistä nestettä valuu pois. Jätä odottamaan.
Kuori ja hienonna sipuli ja valkosipulit. Kuullota ne kattilassa tilkassa oliiviöljyä. Lisää tomaatit, sokeri, suola, mustapippuri ja basilika. Jätä kastike hautumaan kannen alle vähintään puoleksi tunniksi. Muussaa keittämisen aikana tomaatteja kauhalla tai haarukkavatkaimella. Tarkista lopuksi kastikkeen maku.

Huuhtaise nopeasti suolat pois munakoisoviipaleista. Taputtele viipaleet kunnolla kuiviksi pyyhkeellä tai talouspaperilla. Kuumenna tilkka öljyä paistinpannussa (tai kahdessa) ja paista munakoisoviipaleita muutaman minuutin ajan per puoli, kunnes ne pehmentyvät ja saavat kauniin värin. Toista, kunnes kaikki viipaleet on paistettu.

Viipaloi mozzarellat ja raasta parmesaani.

Kokoa ruoka: laita laakean uunivuoan pohjalle kerros munakoisoviipaleita (kolmasosa viipaleista). Ne voivat olla hieman limittäin. Lusikoi päälle kolmasosa tomaattikastikkeesta. Asettele sen päälle kolmannes mozzarellaviipaleista ja ripottele päällimmäiseksi kolmannes parmesaaniraasteesta. Toista samalla tavalla toinen ja kolmas kerros.

(Voit tarvittaessa valmistella ruuan tähän asti jo etukäteen ja jättää kelmun alle jääkaappiin odottamaan paistamista.)
Paista 200-asteisessa uunissa noin 45 minuuttia. Jos pinta tummuu liikaa, peitä se foliolla paistamisen loppuajaksi. Anna ruuan vetäytyä noin 10 minuuttia uunista ottamisen jälkeen ennen tarjoilua.

Vihje: Tästä ruuasta erottuu aina vuoan pohjalle jonkin verran nestettä, se kuuluu asiaan. Jos tuntuu, että nestettä on liikaa, kiinnitä huomiota näihin asioihin: valuta kokonaisista säilötyistä tomaateista nestettä pois, jotta kastikkeesta tulisi mahdollisimman sakeaa. Voit myös keittää tomaattikastiketta jonkin aikaa kansi avoinna, jotta kastike ikään kuin "kuivuu". Sen lisäksi kannattaa käyttää mahdollisimman suurta uunivuokaa, jotta nestettä haihtuu uunissa isolta pinta-alalta. Ruuan kerroksista kannattaa siis tehdä ohuita ja laakeita.

Lähde: HS Ruokablogi Kiusauksessa 