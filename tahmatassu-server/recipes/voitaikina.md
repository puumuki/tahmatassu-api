Voitaikina
========

 + 4 ½ dl puolikarkeita vehnäjauhoja
 + 1 tl leivinjauhetta
 + 225 g voita
 + 1 ¼ dl jääkylmää vettä

Sekoita kulhossa vehnäjauhot ja leivinjauhe. Paloittele joukkoon 125 g voita ja nypi murumaiseksi seokseksi. Lisää vesi ja sekoita nopeasti tasaiseksi. Kauli taikina jauhotetulla pöydällä n. 1 cm paksuksi, tasareunaiseksi suorakaiteeksi (esim. 18 x 25 cm). Levitä loppu voi (100 g) ohuina viipaleina limittäin taikinalevyn keskelle. Voista voi leikata ohuita siivuja esimerkiksi juustohöylällä. Käännä molemmat sivut voikerroksen päälle. Taita taikinalevy vielä kaksinkerroin. Nipistä ala- ja yläreunat kiinni, jotta voi ei pursua ulos kauliessa. Harjaa tarvittaessa kaulimisten välillä ylimääräiset jauhot pullasudilla. Kauli levy kevyesti painaen jälleen n. 1 cm paksuksi suorakaiteeksi. Taittele levy kolmeen osaan, tällä kertaa eri suuntaan kuin edellisellä kerralla. Toista kauliminen ja kolmeen osaan taittelu vielä kolme kertaa. Taittelu kannattaa tehdä eri suuntiin, jotta taikina muotoutuu tasaisemmin. Viimeisten kaulimisten aikana voi saattaa olla lämmennyt sen verran, että taikina menee helpommin rikki ja voita saattaa pursuta ulos. Laita rikki menneeseen kohtaan jauhoja nosta levy 15 minuutiksi jääkaappiin viilenemään. Nosta taikina lopuksi jääkaappiin n. 15 minuutiksi ennen leipomista. Voit tehdä taikinan valmiiksi jääkaappiin jo edellispäivänä.