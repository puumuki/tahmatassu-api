Kebab
=====

_Ainekset:_

* 1200 g sika-nauta -jauhelihaa
* 2 kananmunaa
* 2 pakettia vapaavalintaista taffel-dippikastikepussia 
* 2 rkl cayanne-pippurijauhetta
* 1-2 rkl hienoa mustapippuria myllystä
* n. 2 rkl jotain hyvää suolaa, esim. ruususuolaa tai kalaharinsuolaa tms.
* 2 rkl valkosipulijauhetta
* 1 - 2 rkl oliiviöljyä

_Kastike:_
2 pientä purkkia tomaattipyrettä
Talteen otettu paistoliemi

Kefiiriä tarjoiluvaiheessa (valion kefiiriä saa jogurttihyllystä)

_Työvaiheet:_

Sekoita kaikki ainekset keskenään kulhossa kunnes saat tasaisen ja pehmeän massan. Voit käyttää monitoimikonetta sekoittamiseen, mutta käsinkin voi sekoittaa. Vaivaa taikinaa ilmoja pois pusertaen n. 5-10 minuuttia tai enemmän, jos puhtia riittää. Mitä tasaisempi taikina, sitä kiinteämpi lopputulos ja sen helpompi veistettävä kebab.

Laita taikinamötikkä viistosti foliolle pötkömäisenä ja kierrä folioon siten, että reunoille jää riittävästi tyhjää foliota, jotta päiden rullaaminen tiukasti onnistuu. Tee ensin yksi kerros foliota, sulje päät varovasti ja toista sama foliointi uudelleen. Toisella kerralla folio on kestävämpää. Muodosta jauhelihasta pötkö, ota folion päistä kiinni ja paina varovasti voimaa lisäten päitä toisiinsa, jolloin jauhelihasta tulee kireämpi ja pötköstä pyöreämpi. Mitä enemmän saat "löysiä pois", sen parempi.

Vinkki: Älä kierrä folion päitä, vaan purista niistä käsillä ja purista sivuttaissuunnassa päitä toisiansa kohti. Kun liha puristuu kasaan, voit hieman kiertää päitä kierteelle, jolloin ne pysyvät tiukasti kiinni.

Laita foliopötkö uunivuokaan ja paista 100 asteessa 4-5 tuntia. Laita uunivuoan pohjalle kiehuvaa vettä n. 1cm kerros, jotta folion sisältä vuotava paistoneste ei pala kiinni vuokaan, vaan liukenee veteen.

Kun kebab on valmis, ota se uunista, puhkaise folio ja valuta nesteet vuokaan. Laita kebabrulla tarjoiluastialle kuivumaan ja jäähtymään ja laita se myös jääkaappiin kelmussa, kun se on hieman jäähtynyt.

_Kastike:_

Kaada paistoliemi pieneen kattilaan. Sekoita (vähintään) 2 purkillista tomaattipyrettä liemeen ja lämmitä samalla rivakasti vispaten, jotta mahdolliset kokkareet liukenevat. Keitä tarvittaessa kokoon sen aikaa, että jälkellä on sopivan paksua kastiketta.

_Tarjoilu:_

Leikkaa terävällä veitsellä tai vaikkapa juustohöylällä kylmästä kebabista lastuja ja lämmitä mikrossa tai uunissa tai paistinpannulla. Asettele lautaselle lisukkeiden kanssa. Kaada tomaattikastiketta päälle ja kefiiriä tomaattikastikkeen päälle. Nauti herkusta.
hmm.. oikeastaan joo. 

3 purkkia tomattipyrettä taitaa vaatia 1200 g annos. :)